﻿جدایی نادر از … بالاخره خوب است یا نه
﻿اشاره : مطلبی که می‌خوانید از سری یادداشت‌های بینندگان الف است و انتشار آن الزاما به معنی تایید تمام یا بخشی از آن نیست 
بینندگان الف می‌توانند با ارسال یادداشت خود ، مطلب ذیل را تایید یا نقد کنند 
واکنش‌ها وتحلیل‌های متفاوتی پیرامون فیلم جدایی نادر از سیمین و اصغر فرهادی منتشر می‌شود 
واکنش‌هایی که بعضا صد در صد در تضاد با یکدیگر هستند 
و اما آن چه که موجب این تفاوت در آرا و نظرات شده متن اصلی اتفاقات و رویدادها نیست بلکه حواشی موجود در آن سبب این همه تنوع در تحلیل‌ها و مواضع شده گروهی از سایت‌ها و نشریاتی که غالبا این فیلم را نفی کرده‌اند در واقع از بیان یک حقیقت طفره می‌روند و آن حقیقت اتفاقا ارتباطی با اصل فیلمنامه و خود فیلم ندارد 
گروهی معتقدند اصغر فرهادی گرچه بارها اعلام کرده موطن وی ایران است و قصدی برای مهاجرت ندارد ، اما رویکرد و تفکر وی قرابت چندانی هم با گفتمان فرهنگی و هنری مد نظر انقلاب اسلامی ندارد و نمی‌توان روی وی به عنوان یک کارگردان انقلابی و متعهد حساب باز کرد پس چه لزومی دارد از وی یک چهره بی‌بدیل فرهنگی ساخته شود و امکانات رسانه‌های تصویری و فرهنگی جمهوری اسلامی در خدمت مشهور شدن و مطرح کردن وی در سطح جامعه قرار بگیرند ؟
و برای اثبات این نظر ، به دست دادن وی با زنان نامحرم و نمایش این عمل قبیح دینی در صحناتی از فیلم جدایی نادر از سیمین اشاره می‌کنند 
در واقع این گروه از بیان این مطلب که به عقیده آنها اصغر فرهادی و گفتمانش تا حدی بر خلاف آموزه‌های دینی هستند طفره می‌روند و ترجیح می‌دهند این مخالفت را در قالب نقد فیلمنامه و احتمالا برداشت‌های سوئی که از فیلم می‌توان داشت بیان کنند علت دیگر آن نیز شاید مواضع سیاسی انتقادی اصغر فرهادی باشد که گرچه آنها را زیاد ابراز نمی‌کند ، اما این گروه معتقدند وی در آینده پتانسیل اقدامات و مواضع ساختارشکنانه را خواهد داشت 
در سوی دیگر نیز گروهی که این روزها به شدت از وی تعریف و تمجید می‌کنند و وی را سفیر و ناجی سینمای ایران می‌خوانند ، شاید از بیان علت اصلی این تمجید ابا دارند این گروه دوم اتفاقا به همان دلایل ذکر شده روی وی حساب باز کرده‌اند این گروه شاید اصغر فرهادی را در راستای اهداف فرهنگی ، اجتماعی و حتی سیاسی خود تعریف کرده‌اند و معتقدند تفکر و رویکرد وی بیش از آنکه در خدمت گفتمان و اهداف انقلاب باشد ، می‌تواند بدون تقابل مستقیم ، به نقد صریح و رد پیش فرض‌های آموزه‌های دینی بپردازد و این تفکر و اندیشه اگر با جوایزی چون اسکار و حضوردر فستیوال‌های جهانی اعتبار یابد می‌تواند اثرگذاری مضاعفی داشته باشد 
حقیقت آنجاست که جدای از این حواشی ، اگر جدایی نادر از سیمین در کشور دیگری جز ایران ساخته و اکران می‌شد هیچ گاه تا این اندازه مورد توجه قرار نمی‌گرفت چون پرداختن به مسائلی چون مهاجرت و طلاق و اتفاقاتی نظیر لمس نامحرم در هیچ کجای دنیا به اندازه ایران حساسیت برانگیز نیست و تابو‌شکنی به حساب نمی‌آید که همین مسائل غلبه حاشیه بر متن را موجب می‌شود 
در هر حال چیزی که این روزها در مورد تحلیل‌های پیرامون جدایی نادر از سیمین واقعیت دارد ( اعم از نفی و یا تمجید ) ، دلهره و یا امید نسبت به عملکرد و مواضع آینده این کارگردان است که هیچ گاه علنا بیان نمی‌شود 